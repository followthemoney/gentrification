# Woningnood/gentrificatie

Deze repository brengt code bijeen om data te verzamelen, verrijken en analyseren over de mogelijkheid om met een bepaald budget een huis te kopen. Hiervoor vergelijken we de waarden van huizen van 2016 met die van 2022. Over deze periode hebben we een volledig overzicht van de WOZ-waarden van alle Nederlandse huizen. De focus ligt op _waar_ je met een bepaald budget een huis kon kopen in 2016 en _waar_ in 2022.

Onze hypothese is dat er in die korte periode, zelfs als je corrigeert voor inflatie, overwaarde, stijgende lonen en rente een vorm van verplaatsing ziet: het is moeilijker om iets naar je wens in de stad te vinden, maar mogelijk ook daarbuiten. Het is niet de bedoeling om gentrificatie of deze verplaatsing te kwantificeren - dat is te moeilijk voor een project als dit. Wel kunnen we data verzamelen over de buurten anno 2016 en anno 2022 en zien wat er mogelijk is veranderd in die tijd.

En er zijn meer beperkingen aan dit onderzoek. Enerzijds hebben we hele fijnmazige data (WOZ-waarden van individuele verblijfsobjecten), die we afzetten tegen minder fijnmazige data, zoals gemiddelden, percentielen, medianen van verschillende CBS datasets en algemene modellen van het Nederlands Insitituut voor Budgetvoorlichting (NIBUD). Dat betekent dat de uitkomsten van de berekeningen niet meer dan indicatief zijn, een ruwe schatting. In visualisaties zullen we dan ook geen individuele, herleidbare huizen tonen, want dat suggereert een precisie die er niet is. Maar dat gebrek aan precisie betekent niet dat de uitkomsten betekenisloos zijn. Een dergelijke exercitie is, voor zover ik weet, nog niet gedaan. Het doel van deze berekeningen is om een maatschappelijk probleem te (blijven) benoemen: veel mensen hebben grote moeite een betaalbare woning te vinden op een plek waar ze graag zouden willen wonen en ervaren daarbij dat dit steeds moeilijker wordt. Zie bijvoorbeeld [dit onderzoek](https://aedes.nl/politiek/peiling-io-wonen-belangrijkste-verkiezingsthema-21-kiezers-niet-tevreden-over-hun).

## Enkele beperkingen en keuzes

### WOZ-waarden

* Navraag bij verschillende experts leert dat de WOZ-waarde een adequate inschatting is van wat een woning waard is. Maar de daadwerkelijke waarde en aankoopprijs/verkoopprijs kan altijd afwijken. 
* De gevonden WOZ-objecten zijn gekoppeld aan verblijfsobjecten in de Basisadministratie Adressen en Gebouwen. In deze BAG-dump zijn objecten opgenomen tot 1 januari 2023. Aangezien we naar de situatie tot en met 2022 kijken, is dit geen problematische beperking. 
* Alleen BAG-objecten met een actieve status zijn gebruikt.
* Via de BAG kunnen we iets meer informatie krijgen over het huis zelf, zoals bijvoorbeeld locatie en oppervlakte. Maar dit is een papieren werkelijkheid. Verbouwingen e.d. zijn niet altijd geüpdated in de BAG.
* De dataset is gefilterd op WOZ-waarden van minder dan 100.000 euro. Dat zijn meestal vakantiewoningen of objecten die nog in aanbouw zijn.
* De huizen in de dataset is de woningvoorraad en niet meer dan dat. We weten niet welke huizen in de verkoop komen en wanneer. Het is wel de voorraad waarmee we het zullen moeten doen in Nederland, behalve wat nieuw wordt bijgebouwd of woningen die worden gesplitst.
* De aanname is dat huizen doorgaans niet onder de WOZ-waarde (die altijd een jaar achterlopen) worden verkocht. In 2023 wordt bijvoorbeeld met de WOZ-waarde van 2022 gerekend. 

### Huurmarkt

* Lang niet alle huizen zijn beschikbaar in de WOZ-dataset zijn voor verkoop. Sommige huizen zullen voorlopig niet op de markt komen, of zijn huurhuizen. We kijken dus naar het potentiële aanbod. 
* Voor niet alle gebieden in Nederland is een overzicht welke woningen van corporaties zijn. Die woningen - vaak sociale huur - vallen af. Deze data zijn wel beschikbaar voor Zuid-Holland, de metropoolregio Amsterdam, de provincie Utrecht, Nijmegen, delen van Groningen en regio Tilburg. Er is wel een andere dataset beschikbaar met grondposities naar type eigenaar. Een van die types is 'woningcorporatie en vve'. Deze typering is breed en problematisch. Veel VVE's moeten in onze dataset blijven, want dat zijn gewoon koopwoningen. Daarnaast is veel grond in Amsterdam in handen van de gemeente. Voor enkele regio's, buiten de grote steden en Amsterdam, kan met deze dataset wel de huurmarkt aardig weggefilterd worden. Een vergelijking van regio's waar huizen in de sociale huursector bekend zijn met de tweede, minder precieze dataset, leert dat de datasets niet enorm van elkaar verschillen. De grootste afwijking vonden we in Rotterdam, maar daar hebben we een goede dataset voor. 

### Inkomen en vermogen

* Om een eerlijke vergelijking te maken tussen 2016 en 2022 moeten we rekening houden met loonontwikkeling, overwaarde, rente, financieringslastpercentage en maximale hypotheek. We hebben een calculatietool van het NIBUD omgezet naar Python. Deze tool neemt een bruto jaarsalaris als input (en eventueel van een partner) en rekent uit wat de maximale hypotheek is in 2016 en in 2022 op basis van de rente en financieringslastpercentage. Belangrijk is dat er een verschil is in de berekening voor 2016 en 2022. In 2022 telde het laagste inkomen van een stel volledig mee in de berekening. In 2016 was dat voor de helft. Dat kan dus aanzienlijk schelen in hoeveel hypotheek een stel kan krijgen.
* Voor de overwaarde van huizen is alleen op ruw niveau (quantielen) data [beschikbaar van het CBS](https://opendata.cbs.nl/#/CBS/nl/dataset/85162NED/table). Om een beeld te krijgen, en niet meer dan dat, kunnen we quantielen van woningwaarde nemen die het CBS hanteert. Daarmee zijn ook gemiddelde hypotheeklasten en woningwaarde beschikbaar, waardoor het eenvoudig is om een gemiddelde overwaarde te berekenen. Aangezien de CBS data tot 2021 lopen, moeten we een jaar extrapoleren (in dit geval een lineaire extrapolatie).
* Een lastig punt is wat te doen met scheidingen. We willen het effect laten zien van een scheiding, maar daarvoor moet een aantal aannames worden gedaan. De partner die wij volgen verdient het minst, het huis wordt verkocht en de opbrengsten eerlijk verdeeld. De partner leidt structureel koopkrachtverlies en de vraag is of dat ook door moet werken in de keuze voor een huis (zie bijvoorbeeld [dit onderzoek](https://www.cbs.nl/nl-nl/longread/statistische-trends/2020/financiele-gevolgen-van-echtscheiding?onepage=true#c-2--Methode) bij het CBS). Vooralsnog laat ik het buiten beschouwing. Ik ga ervan uit dat het huis verkocht wordt en de overwaarde door twee wordt verdeeld. De rest van de waarde is schuld.
* We kunnen niet het hele spectrum aan woningzoekenden gedetailleerd beschrijven, en hebben daarom gekozen ons te richten op een aantal veel voorkomende ideaaltypen zoals: starters, gezinsvormers waarbij een partner minder werkt, gescheiden mensen en gepensioneerden. Deze groepen hebben in verschillende mate vermogen opgebouwd. Voor ieder scenario worden aannames gedaan die in de tekst van het artikel worden toegelicht.  

### Buurtinformatie

* Omdat dit onderzoek zich focust op het _waar_, moeten we ook een manier vinden om de beschikbare buurten van 2016 en 2022 te kwalificeren. Dit is zeer subjectief. Het is vrij eenvoudig om naar economische metrics te kijken, maar een duurdere wijk betekent niet voor iedereen een meer aantrekkelijke wijk. Toch willen we het aantal dimensies beperkt houden:
    * [SES-WOA data](https://www.cbs.nl/nl-nl/maatwerk/2021/45/berekenwijze-ses-score-per-wijk-buurt) van het CBS. De data geven een indruk van de sociaal-economische status van een wijk (arbeidsparticipatie, vermogen, inkomen, opleidingsniveau) van een gemeente, wijk of buurt. De laatst beschikbare dataset is van 2022 (gaat over het jaar ervoor). Het nadeel van deze score is dat de nadruk ligt op economische ontwikkeling. 
    * We kunnen de [Leefbaarometer](https://www.leefbaarometer.nl/page/Opendata#scores) gebruiken. Elke buurt, wijk en gemeente krijgt een score ten opzichte van andere buurten, wijken en gemeenten op het gebied van huisvesting, fysieke leefomgeving, sociale cohesie en publieke voorzieningen. De laatst beschikbare data is van 2020. 
    * Mediane WOZ-stijging 2016-2022 buurt. In dit geval hebben we voor 5-cijferige postcode gekozen. 4-cijferig is een vrij groot gebied. 6-cijferig juist weer klein. Het voordeel van de mediane WOZ-stijging is dat de prijsontwikkeling een sterk signaal is over de vraag naar woningen in een buurt en daarmee de aantrekkelijkheid.
 
### Deze repository

Ik heb de code niet al teveel geabstraheerd om het leesbaar te houden. In de folder [src][src/] vind je enkele scripts voor importeren, parsen, verrijken en berekenen van data. In de folder [notebooks](notebooks/) vind je een simpele Jupyter Notebook met wat calculaties en visualisatiemogelijkheden. De ruwe WOZ-data kunnen we niet verstrekken. De BAG data zijn openbaar en de bewerkte worden op aanvraag verstrekt. 
